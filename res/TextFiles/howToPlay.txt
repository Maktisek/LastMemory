=================================================== JAK HRÁT LAST MEMORY ===================================================

Last Memory není nijak složitá hra, u které se budete muset přihrbit k obrazovce.
Nedisponuje žádnou složitou mechanikou, ale i přesto jsem se rozhodl napsat návod na ladný postup hrou,
protože ze začátku se hra může zdát být složitá.

!POZOR: Veškeré herní příkazy nejsou tajemstvím, hra je vypíše, pokud hráč zadá příkaz „pomoc“.

* HERNÍ CYKLUS
Herní cyklus hry je velmi jednoduchý jak na pochopení, tak na provedení.
Skládá se totiž z malých částí, které dohromady tvoří celý proces hry.
Tyto jednotlivé části hráč splňuje jednu po druhé.
To ale neznamená, že je jimi svázán, protože se může po mapě pohybovat libovolně, sbírat předměty libovolně a hru prozkoumávat.

Tento herní cyklus pak vypadá takto:
Úkolem hráče je plnit úkoly jednotlivých NPC.
Každé NPC požaduje přinést předem určené předměty.
Tyto předměty se „válí“ napříč celou herní mapou.
Hráč předměty sesbírá, odevzdá NPC a tím si odemkne novou lokaci.
V té zase přijme úkol a herní cyklus se takto opakuje,
dokud hráč nedojde na konec a nesplní poslední úkol.

* MÓDY
Hra má celkově tři módy – LOKACE, INVENTÁŘ, ZKOUŠENÍ.
Hráč si může přepnout mód libovolně, nebo mu ho může přepnout sama hra.
Pokud hráč chce přepnout mód, využije příkaz „mod“.
Každý mód se pak chová jinak, nelze v něm dělat některé věci a hra zobrazuje jiné informace.
K módu ZKOUŠENÍ se nelze dostat skrze příkaz „mod“, ale hra hráče do něj přesměruje právě ve chvíli, kdy
vejde do lokace, kde se nachází „protivník“.

Níže budou všechny módy rozepsány dopodrobna:

* MÓD LOKACE
Pokud je aktuální mód hráče LOKACE, hra zobrazuje informace o aktuální lokaci.
Hráč pak může vidět:

1. Kdo se v aktuální lokaci nachází
2. Jaké předměty se v lokaci nachází
3. Jestli se v lokaci nachází safe
4. Při příkazu „jdi“ může hráč vidět, jaké lokace na aktuální lokaci navazují

Barvy lokací a jejich účel:
Modrá – symbolizuje chodbu
Zelená – oznamuje hráči, že lokace stále obsahuje nějaký obsah
Bílá – oznamuje hráči, že lokace je prázdná

V módu LOKACE může hráč podniknout:

1. Sbírat předměty – sebere předmět a uloží ho do inventáře
2. Pokládat předměty – položí předmět do aktuální lokace a odebere ho z inventáře
3. Otevřít safe – pokud je kód správný, obsah safu se „vysype“ do lokace
4. Interagovat s NPC – hráč může interagovat s NPC mnoha cestami (tyto cesty budou rozepsány níže)
5. Přečíst si popis lokace – vypíše popis lokace do konzole
6. Cestovat do dalších lokací – přesune hráče do jiné lokace

Tento mód je klíčový ke klasické orientaci hrou.

* MÓD INVENTÁŘ
Pokud je aktuální mód hráče INVENTÁŘ, hra zobrazuje stav inventáře hráče.
Hráč pak může vidět:

1. Kolik má volného místa v inventáři
2. Jaké předměty nyní u sebe nosí
3. Jaké vzpomínky sesbíral (zelená indikuje, že daná vzpomínka ještě nebyla zobrazena)
4. Jaké úkoly splnil

Jako v každém módu může hráč podniknout mnoho věcí.
V módu INVENTÁŘ může hráč podniknout:

1. Prohlédnout předmět – vypíše popis vybraného předmětu
2. Vzpomenout si na vzpomínku – vypíše popis vybrané vzpomínky
3. Prohlédnout si již hotový úkol – vypíše popis vybraného splněného úkolu

* MÓD ZKOUŠENÍ
Tento mód si hráč nevybere sám, ale pokud vstoupí do lokace, v níž se nachází „protivník“ v podobě učitele, hra mu ho přiřadí sama.
V tomto módu pak hráč vidí pouze upozornění a otázku.
Může si vybrat mezi:

1. Utéct – vrátí se zpět do předešlé navštívené lokace
2. Odpovědět – pokud je odpověď správná, lokace se otevře

* MÓDY (ZÁVĚR)
V každém herním módu se děje něco jiného a hráč může podnikat jiné akce.
Pokud si neví rady, může zadat již zmíněný příkaz „pomoc“, který vypíše, jaké všechny
příkazy lze v daném módu provést.
Ačkoli lze hru dohrát bez nahlédnutí do inventáře, doporučuji si pouštět všechny sesbírané vzpomínky.

* INTERAKCE S NPC
Nejklíčovější herní mechaniky jsou právě ty, které řeší interakce s NPC.
NPC se totiž ve hře nenachází jen tak, ale slouží jako „distributoři“ herního obsahu a
doprovází hráče skrze příběh.

Ve hře se nachází dva typy postav:

1. Aktivní – důležité k příběhu
2. Pasivní – nemají jinou funkci než jeden krátký dialog

Hráče by měly ze všeho nejvíce zajímat postavy aktivní.

* INTERAKCE S NPC (Dialog)
Byť se tato kapitola nazývá dialog, hráč nikdy nevede s NPC přímo takový dialog, jaký bychom si představovali.
Jedná se spíše o monolog, který pronáší postava směrem k hráči.
Hráč tento dialog spustí jednoduchým příkazem „mluv“.

Mezitímco pasivní postavy mají jen jeden monolog, aktivní postavy mají monology dva.
Aby hráč mezi těmito dvěma monology přepnul, musí splnit úkol.

* INTERAKCE S NPC (Přijímání úkolů)
Pokud chce hráč postupovat kupředu hrou, musí přijímat úkoly jednotlivých NPC.
Jednoduchý příkaz „přijmout úkol“ přijme úkol.
Hráč ale může plnit pouze jeden úkol naráz, takže pokud již má úkol přijatý, nemůže přijmout další.

Pokud má hráč problémy se zapamatováním potřebných předmětů, může využít příkazu „zobrazit úkol“.

* INTERAKCE S NPC (Odevzdávání úkolů)
Když už hráč přijme úkol, musí ho splnit.
Každý úkol (jak již bylo řečeno) spočívá v sesbírání zadaných předmětů.
Hráč však nutně u sebe nemusí mít všechny předměty, aby je mohl odevzdat.
Stačí tedy u sebe mít přinejmenším jeden předmět úkolu a zadat příkaz „odevzdat úkol“.
Po zadání tohoto příkazu se předmět odevzdá, uvolní se místo v inventáři a hráč může pokračovat v plnění úkolu.

Po splnění úkolu hráč obdrží vzpomínku.
Tu si může v módu INVENTÁŘ přečíst.
To ale není její jediný účel.
Každá vzpomínka totiž otevírá novou lokaci.
Hráč nikdy neví, jakou lokaci dostal, a proto se musí vydat na cestu napříč školou, aby tuto lokaci objevil.
Pokud hráč vstoupí do lokace, na kterou nová lokace navazuje, hra dá hráči vědět o obdržení nové lokace.

* INTERAKCE S NPC (Informace)
Hráč si může přečíst bonusové informace ohledně NPC.
Tohoto lze docílit pomocí příkazu „info postava“.

* INTERAKCE S NPC (Závěr)
NPC tvoří tu nejdůležitější část celého herního cyklu.
A i když je možné vydat se cestou, na níž byste pouze plnili úkoly,
doporučuji si vždy nezapomenout s NPC promluvit a přečíst si vzpomínku.

* CUTSCENE
Tato část hry je velmi jednoduchá.
Po splnění určitého počtu vzpomínek se může přehrát cutscéna.
Při této cutscéně hráč nemusí dělat vůbec nic.
Stačí si ji přečíst a pak napsat cokoli pro pokračování.

* TIPY A TRIKY
Jakožto vývojář této hry jsem strávil poměrně dost času vychytáváním herních chyb.
A sám jsem na této hře nahrál zhruba tak 8 hodin.
Za tento čas jsem pochopil řadu věcí a rád bych se o ně podělil.

1. Nebuď zbrklý:
Vzhledem k tomu, že hra konstantně načítá hráčovi vstupy, není úplně optimální rychle vepisovat instrukce.
Hru to sice nerozbije, ale hráč může omylem přeskočit nějaké důležité hlášení či dokonce samotnou cutscénu.

2. Work smarter, not harder:
Samozřejmě toto je dost subjektivní, ale já sám doporučuji využít strategii „hromadění předmětů“.
Tato strategie spočívá v tom, že si hráč vždy nanosí předměty ze všech lokací na chodbu.
Přijme úkol a pak si je jen v té chodbě sesbírá.
A jo, tohle může odebrat prožitek z „prozkoumávání“, a proto to nechávám čistě na hráči, jak se rozhodne.

3. Čti všechno:
Hra je textová, a tak disponuje textem. Ten tady není pro srandu králíkům, a tak by bylo fajn si ho číst celý.
Tzn. vzpomínky, cutscény, popisy lokací, popisy předmětů, popisy úkolů, popisy postav atd.
Bez toho by to byla přece nuda…
